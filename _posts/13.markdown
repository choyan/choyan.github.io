May 23, 2016 ·

কালকে রাতে রাহাতের সাথে আড্ডা দিচ্ছিলাম। আড্ডার শেষ পর্যায়ে আমাদের সামনে তিন জন চরিত্র এসে হাজির হলো। ৩ বছরের একটা বাচ্চা, তার বাবা আর কালো রঙের একটা কুকুর।
কুকুরটা নিজের মনে রাস্তা ধরে হাঁটছিলো। কাউকে বিরক্ত করছিলো না। এমন সময়ে বাচ্চা আর তার পিতার আগমন। বাচ্চাটার এক হাতে তার বাবাকে শক্ত করে আকড়ে ধরা। আরেক হাত দিয়ে সে কুকুরটার দিকে হাত বাড়িয়ে তাকে ভয় দেখানোর চেষ্টা করছিলো, তাকে তাড়িয়ে দেওয়ার চেষ্টা করছিলো। কুকুরটা তেমন কেয়ার করছিলো না তবু। সাহস পেয়ে বাচ্চাটা আরো এগিয়ে গিয়ে তাকে আরো উত্তেজিত করতে লাগলো, কুকুরটার দিকে তাকিয়ে চিৎকার করতে লাগলো। কুকুরটা এবারে একটু বিরক্ত হয়ে বাচ্চাটার দিকে তাঁকালো। তার দিকে এক কদম এগিয়ে এলো। বাচ্চাটা এবারে ভয় পেয়ে তার বাবার পেছনে গিয়ে লুকালো।
বাচ্চাটা উত্তক্ত করা থামিয়ে দিয়েছে ভাবছেন? উহু। সে তার বাবার পেছনে দাঁড়িয়ে দ্বিগুণ গতিতে চিতকার করা আর হাত নাড়ানো চালিয়ে যাচ্ছে। আার তার বাবা ছেলের এক হাত ধরে তামাশা দেখে যাচ্ছেন। মুখে ছিলো একটু প্রশ্রয়ের হাসি।
কুকুরটা বিরক্ত হয়ে অন্যদিকে চলে যাচ্ছিলো, আর বাচ্চাটা তাকে তাড়া করে ফিরছিলো তার বাবার হাত ধরে।

দৃশ্যটা দেখে কেনো জানি আমার মুখের কথা বন্ধ হয়ে গিয়েছিলো। চুপ করে ছিলাম। এরপরে রাহাতকে বললাম, "পুরো বাঙালি জাতির খাসলত আজকে এই ২ মিনিটে চোখের সামনে দেখলাম"।
এই জাতটা ঠিক এই বাচ্চাটার মতোন। একদম এমন।