---
layout: post
title:  "রমজান ২০১৯"
date: 2019-05-05 21:26:02 +0600
img: 785482-ramadan-kareem.jpg
tags: [Turkey, ইসলাম]
---

এখানে রোজা শুরু হচ্ছে ইনশাআল্লাহ্ কালকে থেকে । এবারো পরিবার ছাড়া অনেক ইফতার আর সেহরী করতে হবে। পরিবারের সাথে থাকতে পারা আল্লাহর অনেক বড় নেয়ামত, যারা থাকেন না কেবল তারাই বুঝতে পারেন। দুনিয়ার শত ব্যস্ততার মধ্যেও যত বেশী সম্ভব ইফতার নিজের পরিবারের সাথে করার চেষ্টা করবেন। আল্লাহ পাকের রহমত এক সাথে পরিবারের সবাই মিলে ইফতার করায়, নিজেদের মধ্যকার বন্ধন শক্ত হবে এর মাধ্যমে আরো।

সকল মাসের রাজা বলা হয়েছে এই রমজান মাসকে। এই মাসকে আল্লাহর জন্যে উৎসর্গ করি, আল্লাহর নিকটতম বান্দা হিসেবে নিজেকে প্রতিষ্ঠিত করার চেষ্টা করি। কুরআন নাযিলের মাস রমজানকে বেশী বেশী তিলাওয়াতের মাধ্যমে আমাদের ঘরগুলোকে কুরআনের সুরে ভাসিয়ে তুলি।

আসুন, রমজানকে আলাদা ভাবে গুরুত্ত দেওয়া শিখি। খুব বড় টার্গেট নয়, বরং ছোট ছোট নিয়মিত কিছু লক্ষ্য স্থির করে রাখি, যা এই রমজানের সম্পন্ন করতে চাই। সেই অনুসারে নিজের দৈনন্দিন কার্যপ্রণালী সাজিয়ে তুলি। সব সময় অজু রাখার চেষ্টা করি, বাসে জ্যামের মধ্যে বসে থাকতে থাকতেই মোবাইলে এপস এর মাধ্যমে অল্প কিছুক্ষণ পড়ার চেষ্টা করি। শুধু খতম দেওয়া যেনো লক্ষ্য না হয়, অর্থ আর তাফসীর সহ অল্প যতটুকুই পারি তা পড়ে তার থেকে যা শিখলাম, যা বুঝলাম তা নিজের জীবনে বাস্তবায়ন যাতে মূল লক্ষ্য হয় আমাদের।

আল্লাহ পাক আমাদের সবার রমজানের নামায, রোজা কবুল করুন। লাইলাতুল কদর লাভের যাতে সৌভাগ্য করে দেন। আমিন।
